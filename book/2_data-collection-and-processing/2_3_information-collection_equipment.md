Обладнання збору інформації для діагностування та прогнозування стану авіаційних комплектуючих
=================

Основним джерелом інформації діагностування та прогнозування стану авіаційних комплектуючих є засоби об'єктивного контролю.

Згідно правил об’єктивного контролю в державній авіації України, бортовий засіб об’єктивного контролю - будь-який самописний прилад, який встановлюється на борту повітряного судна для записування, накопичення і зберігання інформації про працездатність авіаційної техніки, дії екіпажу і використовується для відповідного контролю, а також як додаткове джерело інформації під час розслідування авіаційної події або інциденту.

Для діагностування та прогнозування важливу роль відіграє саме інформація з сенсорів (датчиків та сигналізаторів).

Датчики та сигналізатори - це засоби вимірювання, призначені для перетворення вимірюваної інформації у сигнал у формі, зручній для передачі, подальшого перетворення, обробки та зберігання.

Відмінність між датчиками та сигналізаторами полягає у тому що сигналізатор призначений для реєстрації наявності або відсутності події, тобто може знаходитись лише у 2 станах: спокій, збурення. Датчик оцінює кількісну міру вимірюваної величини.

Датчики можна класифікувати за такими рисами:

- метод вимірювання
- вимірюваний параметру
- принцип дії
- характер вихідного сигналу
- середовище передачі сигналів
- кількість вхідних величин
- технологія виготовлення

Для реєстрації параметричної інформації можуть використовуватись датчики таких типів:

- тиску
- витрати
- рівня
- температури
- концентрації
- переміщення
- положення
- фото датчики
- кутового положення
- вібрації
- механічних величин
- вологості

Доставка інформації з датчиків та сигналізаторів до засоби об'єктивного контролю може здійснюватись декількома способами:

- безпосереднє підключення
- через розподільний щиток
- через шину даних
- через мережу

Безпосереднє підключення було характерним для перших самописців, коли кількість параметрів була незначною. Прикладом безпосереднього підключення є системи реєстрації на основі бароспідографа, де аналоговий сигнал висоти та швидкості безпосередньо на пристрій. Недоліком такого підходу є необхідність надлишкової, у порівнянні з іншими способами, кількості каналів зв'язку та роз'ємів.  

Прикладом підключення через розподільний щиток є система збору інформації з самописцем МСРП - 12. У цьому випадку безпосереднє підключення встановлюється не з бортовим накопичувачем, а з розподільним щитком, який у свою чергу перетворює зібрану інформацію у послідовність сигналів на одному або декількох каналах, що заведені на накопичувач.

Шина даних та мережа - сучасний спосіб передачі інформації на бортовий накопичувач. Саме за таким принципом підключені усі сучасні бортові реєстратори. Ідея цього способу полягає у тому, що на борту прокладена мережа, до якої під’єднані приймачі та передавачі інформації. Кожен передавач за визначеним протоколом віщує інформацію в мережу, а будь-який приймач може прослухати і сприйняти необхідну інформацію. Відрізняються шина та мережа тим, що у шині кожен із елементів має лише 1 підключення, а у мережі деякі елементи можуть мати надлишкові підключення для спрямованого обміну даними. Для такого способу характерна більш висока складність у порівнянні з іншими способами та вища ціна обладнання і системи в цілому. Але величезною перевагою є спрощення системи комунікацій (а отже і маси ПС) і можливість отримання будь-яким обладнанням, під'єднаним до мережі будь-якої інформації з датчиків та сигналізаторів. Це значно спрощує встановлення додаткового обладнання і забезпечує сумісність пристроїв.
